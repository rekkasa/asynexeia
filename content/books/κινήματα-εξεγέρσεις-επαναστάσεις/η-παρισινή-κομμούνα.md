---
title: "Η Παρισινή Κομμούνα"
date: 2021-10-06T21:56:06+02:00
id: "1"
category: "κινήματα-εξεγέρσεις-επαναστάσεις"
draft: true
---
Η Παρισινή Κομμούνα ενέπνευσε έναν αιώνα επαναστατικού στοχασμού και υπήρξε ό,τι ακριβώς εκτίμησε ο Καρλ Μαρξ, ενώ μάλιστα αυτή βρισκόταν σε εξέλιξη: “Η Κομμούνα είναι το ξεκίνημα της κοινωνικής επανάστασης του 19ου αιώνα. Όποιο και αν είναι το πεπρωμένο της στο Παρίσι, θα κάνει το γύρο του κόσμου”.

Σήμερα, μέσα στη λαίλαπα της κρίσης, με την κατάργηση θεμελιωδών δικαιωμάτων, με την πρωτοφανή ένταση της εκμετάλλευσης της εργασίας -και ενώ το κομμουνιστικό κίνημα βρίσκεται σε υποχώρηση και η Αριστερά αδυνατεί να δώσει απαντήσεις και διέξοδο-, ακριβώς μέσα σε αυτό το περιβάλλον, τα 140 χρόνια από την Παρισινή Κομμούνα δεν είναι απλά μια “επέτειος”, ούτε μια υπόμνηση για το παρελθόν, αλλά μία υποθήκη για το μέλλον: το ανέφικτο έγινε εφικτό. Τα οράματα της Κομμούνας και η πράξη της διαπερνούν τόσο τις επαναστάσεις του 20ού αιώνα όσο και την προετοιμασία των νέων επαναστατικών εφόδων στον 21ο αιώνα.

Η παρούσα έκδοση επιχειρεί να σκιαγραφήσει την Κομμούνα παρουσιάζοντας ένα χρονικό της εξέγερσης και της αιματηρής καταστολής της, το ρόλο της Α΄ Διεθνούς, τον ιδιαίτερο ρόλο των γυναικών στην πρώτη αυτή προλεταριακή επανάσταση, καθώς και τον αντίκτυπο της Κομμούνας στην Ελλάδα. Παράλληλα, αφιερώνει ένα μέρος της σε μαρτυρίες Κομμουνάρων που περιγράφουν γεγονότα τα οποία βίωσαν ως πρωταγωνιστές. Τέλος, στο παράρτημα της έκδοσης περιλαμβάνονται κείμενα των Μαρξ, Ένγκελς και Λένιν που αποτιμούν την Κομμούνα, καθώς και ένα κείμενο της “Ένωσης των Φίλων της Κομμούνας του Παρισιού” για την πολιτιστική πολιτική της.

Η έκδοση ανοίγει με ένα κείμενο του Γιάννη Χοντζέα για τα 100 χρόνια της Κομμούνας, που γράφτηκε τον Μάρτιο του 1971 στο Παρθένι της Λέρου όπου ήταν εξόριστος.
