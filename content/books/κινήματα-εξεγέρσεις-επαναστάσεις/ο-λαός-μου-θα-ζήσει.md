---
title: "Ο Λαός Μου Θα Ζήσει"
date: 2021-10-06T21:56:26+02:00
id: "2"
category: "κινήματα-εξεγέρσεις-επαναστάσεις"
draft: true
---

Σαράντα τρία χρόνια μετά την πρώτη έκδοση της, κυκλοφορεί στα ελληνικά από τις
εκδόσεις Α/συνεχεια, η αυτοβιογραφία της θρυλικής αεροπειρατίνας, που έμελε να
γίνει το σύμβολο της Παλαιστινιακής αντίστασης, αλλά και της αξιοπρέπειας των
καταπιεσμένων λαών του κόσμου.

Ένα ανάγνωσμα που μιλάει όχι μόνο για τη Χάλεντ αλλά για έναν ολόκληρο λαό που
συνεχίζει, όπως και η ίδια, να αντιστέκεται περήφανα και με κάθε μέσο.

Μέσα από τις σελίδες του βιβλίου και την προσωπική της ιστορία, ξεδιπλώνεται η
ιστορία του πολύπαθου Παλαιστινιακού λαού από την Νάκμπα (καταστροφή του από
τους Ισραηλινούς), το 1948, τα γεωπολιτικά παιχνίδια Δυτικών και Ισραηλινών,
μέχρι την υποκρισία των «φίλων» αραβικών χωρών προς τους Παλαιστίνους πρόσφυγες
και την ανάδυση της γενιάς της Χάλεντ, που έδωσε ζωή στο Λαϊκό Μέτωπο για την
Απελευθέρωση της Παλαιστίνης (PFLP) και διεκδίκησε μαχητικά και (συνεχίζει) με
κάθε μέσο την απελευθέρωση και ανεξαρτησία της Παλαιστίνης. Όπως επίσης και τον
αγώνα για έναν πιο ανθρώπινο κόσμο, στόχο που βρίσκεται πάντα στο κέντρο του
αγώνα της δασκάλας Λέιλα.  Η έκδοση περιλαμβάνει φωτογραφικό υλικό της εποχής
και μία πρόσφατη συνέντευξη της Λέιλα Χάλεντ, υπεύθυνης σήμερα του Τμήματος
Προσφύγων και του Δικαιώματος στην Επιστροφή του PFLP, του οποίου είναι και
μέλος του Πολιτικού Γραφείου. Η Λέιλα Χάλεντ διατελεί επίσης μέλος του
Παλαιστινιακού Εθνικού Συμβουλίου.
