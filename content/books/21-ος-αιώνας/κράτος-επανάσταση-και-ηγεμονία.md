---
title: "Κράτος Επανάσταση Και Ηγεμονία"
isCategory: false
id: "6"
category: "21-ος-αιώνας"
draft: false
---

Ο Άλβαρο Γκαρσία Λινέρα, πρώην αντάρτης και νυν αντιπρόεδρος της Βολιβίας και
στενός συνεργάτης του Έβο Μοράλες, συγκαταλέγεται στους πιο γόνιμους
διανοούμενους του 21ου αιώνα. Παρά το πλούσιο και ιδιαίτερα δημοφιλές στη
Λατινική Αμερική συγγραφικό του έργο, παραμένει σχεδόν άγνωστος στην Ευρώπη και
στη χώρα μας.

Οι θεωρητικές επεξεργασίες του Λινέρα ανιχνεύουν νέους δρόμους μέσα από το
πάντρεμα του μαρξισμού με τις ιθαγενικές αντιλήψεις, τη ρήξη με τη συμβιβασμένη
και αναποτελεσματική παραδοσιακή αριστερά, την έμπρακτη αντιπαράθεση στους
«μονόδρομους» του νεοφιλελευθερισμού και της ιμπεριαλιστικής παγκοσμιοποίησης.
Κυρίως όμως αποτελούν αντανάκλαση και ακολουθούν το βηματισμό και τις ανάγκες
των κοινωνικών κινημάτων των σύγχρονων πληβείων, όπως αυτές αναδύονται στη
Λατινική Αμερική τα τελευταία 30 χρόνια. Ξεπερνώντας τα γεωγραφικά όρια της
υπο-ηπείρου, το έργο του Λινέρα μοχθεί να ανταποκριθεί στις αντιθέσεις που
ξεπηδούν μέσα από νέες προσπάθειες μετάβασης σε μετακαπιταλιστικού τύπου
κοινωνίες, όπως στη Βολιβία, συμβάλλοντας στην ανάδυση της Αριστεράς του 21ου
αιώνα.

Οι εκδόσεις Α/συνεχεια, ελπίζοντας να καλύψουν κάπως το κενό απουσίας του έργου
του Λινέρα στη χώρα μας, επέλεξαν να εγκαινιάσουν τη νέα τους σειρά «αριστερά
21ος αιώνας» με την παρούσα έκδοση. Πρόκειται για συλλογή τριών πρόσφατων
κειμένων και παρεμβάσεων του («9 Θέσεις για το σύγχρονο καπιταλισμό», «Κράτος,
επανάσταση και οικοδόμηση της ηγεμονίας», «Να αγωνιστούμε για μια νέα κοινή
λογική: προοδευτική, επαναστατική και οικουμενική»), στα οποία ο συγγραφέας
καταπιάνεται με ζητήματα-προκλήσεις που απασχολούν και την ελληνική Αριστερά.
